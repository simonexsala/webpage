---
coverImage: /recensioni/neve-di-primavera.jpg
author: Yukio Mishima
book: Neve di primavera
genre: Romanzo
year: 1967
description: «Sono rimasto solo. La sete della passione. La maledizione del destino. L'infinito vagabondare del cuore. Desideri senza prospettive... Piccoli inebriamenti dei sensi. Piccole menzogne dette a me stesso... Il rimpianto per il tempo e per le cose perdute che brucia come il fuoco. 
addedDate: 2023/04/05
readingTime: 8 minuti
tags: yukio mishima, romanzo, neve di primavera, 1967, giappone, amore
---

# Neve di primavera

::quote
«Sono rimasto solo. La sete della passione. La maledizione del destino. L'infinito vagabondare del cuore. Desideri senza prospettive... Piccoli inebriamenti dei sensi. Piccole menzogne dette a me stesso... Il rimpianto per il tempo e per le cose perdute che brucia come il fuoco. L'inutile scorrere degli anni. I lunghi e vergognosi ozi della giovinezza. L'indigniazione per non aver prodotto nulla nella vita. Una stanza solo per me. Le notti da solo... La disperata lontananza dal mondo e dagli uomini... Le urla. Le grida che nessuno ode... Lo splendore delle apparenze... Il vuoto della nobiltà... Questo sono io!».
::

Così Kiyoaki Matsugae negli attimi di ultima lucidità parla a sé, tentando di venir a capo delle mille facce di un'esistenza in continuo conflitto tra le diverse geometrie della vita, tra la contemplazione interiore e la passionalità dell'azione, il cui incastrarsi, l'una nell'altra, in modo sempre diverso, forma il corpo centrale e l'alveo che indirizza il flusso delicato e vigoroso del romanzo. Può essere che il tentativo di cercare la serenità che viene col non desiderare alcuna soluzione per una questione insolubile — esserne al di sopra con nobiltà — sveli in quell'istante la vera identità che mai prima di allora era riuscita a emergere dalle caverne sotterranee: per la prima volta, nelle ultime pagine, Kiyoaki tradisce il suo distacco dal mondo confessandosi, e così facendo tutto il suo vivere viene rovesciato, e il velo di nubi disteso sopra di lui, la sua unica protezione, si lacera fatalmente, proprio come la sua carne già indebolita dalle sofferenze d'amore.

Kiyoaki è il giovane dall'interiorità ipertrofica, colui che subisce l'influenza della notte e vive trasportato dalla seducente corrente lunare; è il tipo umano a cui si sente di appartenere anche il giovane Mishima, ritratto in *Sole e acciaio*: se le sue mani aggraziate non erano mai state sporcate, se non avevano mai conosciuto una vescica, se era stato protetto dalla terra, dal sangue, dal sudore e dalla sporcizia, se mai avesse avuto il privilegio di conoscere l'affanno di un corpo — il proprio — avrebbe scoperto tutto col tempo, nonostante il resistere a denti serrati, anche attraverso la negazione della realtà, nella passione per Satoko. Una passione che lo porterà a volgere i suoi vergini occhi verso l'esterno, spingendo al di là uno spirito torturato e recluso nei brulli e monotoni confini di se stesso. La grande violenza che si abbatterà su di lui è proporzionale alla sua ingenuità di vita, obbligato a considerare, anche se solo di sfuggita, la vita che prolifera là fuori. Nel corso del romanzo l'interiorità di Kiyoaki sembra voler essere dipinta come l'unica con un potenziale trascendente — delicata e sensibile, seria e vivace in grado eccezionale, potrebbe anche forse essere più ricca dell’interiorità dei molti, ma nel complesso rimane troppo fragile e emaciata per potersi tendere verso qualcosa di maggiore: l'albero che essa vuole far crescere in verticale ha scordato le radici! E quella minuscola profondità intuibile nella sua «bellezza» esteriore non è il risultato complessivo del processo, ma è solo il patetico tentativo che lo vede nell'affanno di chi vuol fondare una città dimenticandone le fondamenta. In un tal senso, Kiyoaki è analogo a Rodiòn di *Delitto e castigo*: in entrambi il mondo è sommerso da maree interne di laghi salati, e i loro occhi non sono più in grado di funzionare sotto l'acqua delle tempeste dei sentimenti. Nel gran frastuono creato si rivela la qualità più propria a questo tipo di uomo, il peculiare contrasto di un interno fatto di gelatina a cui natura non ha donato un carapace duro da crostaceo, ma neanche l'istinto adatto a cacciarsene uno, come è volontà di certi paguri. Sono le condizioni perfette per trovarsi in imbarazzo di fronte al più brutale predatore che il mondo conosca: la vita — e la donna, sua emissaria; è il tipo di contrasto che l'uomo forte, colui che si appropria del proprio destino, e della propria donna, non conosce.

Il sentimento che Kiyoaki alberga, sereno e inconsapevole, e a cui dà nutrimento per tutta la vita, qualcosa che va oltre ogni sua immaginazione, rimane latente in un mondo interno caotico in cui è l'infinita superbia che tira i fili del suo essere a trarlo in inganno portandolo a idealizzare questo fluttuare sconclusionato nel miele viscoso di ciò che non è esterno come «interiorità». Ma questo suo sentimento diventa degno di tale valore solo in fondo, prima del sospiro finale, avendo prima di allora sempre vissuto come parodia di se stesso. Come può prendere il nome di interiorità, devota e in fermento, vitale e volenterosa, qualcosa che non si rivela in grado di trasformare e spingere verso l’esterno, verso la conquista del proprio desiderio? Questa atroce contraddizione così insita nel profondo di Kiyoaki lo rende più zotico di quel che potrebbe essere un rozzo campagnolo a cui anche solo l'aspirazione di un'interiorità non fosse mai concessa, quest'ultimo avendo il meschino privilegio di vivere subordinato solo alla propria pancia, come una mucca ruminante. E se per entrambi gli orizzonti non sono limpidi, vale a dire la maggior parte delle cose non sono in grado di scorgerle e il poco che vedono, non lo sanno saggiare, essendo troppo isolato come fosse sotto il vetrino di un microscopio, si trovano a non saper valutare le cose e così danno uguale importanza a tutto. E perciò troppa importanza alla cosa singola.

L'atmosfera del romanzo, ambientato qualche anno dopo il termine della restaurazione Meiji, è intrisa di segretezza e furtività, proprie di chi vuole trasgredire in una società gerarchica attenta ai costumi e alle tradizioni. Ma le barriere sociali non sono mai vissute come oppressione, anzi talvolta è proprio la limitatezza delle possibilità che permette agli scenari più intimi di essere alleggeriti e trascinati oltre la volgarità dell'idiozia o degli effetti collaterali di una personalità ancora non sviluppata, portandoli a lambire la volta celeste della purezza. L'epoca con una forma così marcata viene considerata dagli occhi nostri come una falsa convenzione, un travestimento, e viene perciò, se non odiata, almeno non amata; ma questo è l'ambiente perfetto per il prosperare di dinamiche di potere a noi estranee, che sono anch'esse parte integrante della trama e scavano inversioni e colpi di scena che noi non potremmo contemplare.

Il romanzo si adagia in equilibrio sopra queste grandi dualità della civiltà: ciò che è interiore e ciò che al di fuori, ciò che è lecito e ciò che non lo è, e gioca con astuzia sul sentimento autentico di un giovane uomo che ancora deve trovare spazio per la propria consapevolezza, attraverso la negazione della passione, la primavera dell'amore, la carnalità segreta con una donna promessa a un altro e con essa le brutalità che il segreto richiede, per terminare nella risoluzione pacifica di qualcosa che avrebbe potuto segnare un dolore ancora più grande. La morte da un lato e l'ascesi religiosa dall'altro.
