---
author: Simone Sala
coverImage: /scritti/la-caduta-moderna.jpg
title: La caduta moderna
description: Durante la lettura di Metafisica della Guerra di Julius Evola, mi sono imbattuto nella sezione nella quale il clima sociale, culturale e economico di una civiltà è espresso in funzione della casta regnante. Attenendosi alla quadripartizione gerarchica del cosmo inteso come piramide dello spirito, il regno di ogni diversa casta ha caratteristiche fondamentali distinte, che differenziano la natura di un dominio rispetto all’altro ben oltre ciò che i nostri occhi sanno cogliere, estendendosi fino alle questioni metafisiche più viscerali.
date: 2022/12/13 
field: Cultura
---

# La caduta moderna

Durante la lettura di *Metafisica della Guerra* di Julius Evola, mi sono imbattuto nella sezione nella quale il clima sociale, culturale e economico di una civiltà è espresso in funzione della casta regnante. Attenendosi alla quadripartizione gerarchica del cosmo inteso come piramide dello spirito, il regno di ogni diversa casta ha caratteristiche fondamentali distinte, che differenziano la natura di un dominio rispetto all’altro ben oltre ciò che i nostri occhi sanno cogliere, estendendosi fino alle questioni metafisiche più viscerali.

::quote
«Politicamente questo processo involutivo è ben visibile nella storia occidentale svoltasi fino a ieri. A Stati di tipo aristocratico sacrale son subentrati Stati monarchico-guerrieri già in larga misura secolarizzati, più tardi Stati retti da oligarchie capitalistiche (casta dei borghesi o mercanti) e infine tendenzialità verso Stati socialisti, collettivisti e proletari che han finito col trovare una loro realizzazione nel bolscevismo russo (casta dei servi)».
::

In funzione di queste diversità, poi, Evola, traccia le linee della Guerra e il ruolo che ricopre nell’ordine statale. Seppur sia di grande interesse il seguito, è questo breve paragrafo, con i suoi tratti luminosi e semplici, a rivelarsi fondamentale come segnale di luce che acquieta una nube di pensieri, adagiandoli in uno spazio che il tempo e le diverse letture precedenti avevano intagliato nella mia coscienza. L’istante in cui i miei occhi sono passati sopra queste righe, il pensiero era già stato interiorizzato, e ora aveva trovato i tratti brevi in grado di delineare con fedeltà il perché della mia avversione per il collettivismo votato verso le bassezze dell’uomo e la dottrina egualitaria, manifestazioni del medesimo principio: è il rifiuto di un’ulteriore caduta, la degenerazione verso una realtà che nasce e si colloca su un piano ancora più infimo rispetto al regno dei mercanti, anch’esso frutto del grembo di un uomo malato e soffocato da un cancro violento. 
Oltre a questo, Evola inquadra anche la posizione e i valori dell’organizzazione liberale in senso classico, e tutto ciò che ha portato in grembo e partorito; realtà che per lungo tempo ho tentato di inquadrare dal punto di vista logico-sillogistico, attraverso la scuola di Chicago e successivamente approdando sulla sponda austriaca del Von Mises. Nonostante la solidità razionale della tradizione libertaria, e la grande avversione per le teorizzazioni slegate dalla diretta osservazione dell’azione umana che sono venute a dominare in campo economico negli ultimi duecento anni, è sempre rimasto vivo il presentimento, una sensazione latente, che questo tentativo di ragionare fosse inautentico perché incapace di considerare nelle proprie analisi gli aspetti più alti della vita, e dunque potesse solo agire come precorritore di una successiva e inevitabile caduta. Un processo di dissoluzione inevitabile, in cui anche i vascelli dei mercanti sono trascinati dalla corrente di Kali verso lo stato prigionia della dittatura degli scarafaggi annientatori di vita e di bellezze.

La mia giovane età, l'inesperienza, scivolando sul ghiaccio della propaganda di un regime che sempre più si spoglia e grezzo rivela la clandestinità di intenzioni votate alla schiavitù, ha fatto sì che non potessi mai godere dei frutti più dolci, limitandomi a questa atomizzata e ridotta dimensione della vita, una bassezza che al tempo stesso era il principio più alto che irradiasse la mia visione. L’armonia delle cose che con infallibilità cadeva preda di qualche profondo e intimo malcontento, un vivere che non era in grado di soddisfare a pieno i requisiti di una vera vita oltre l’esistenza. 

Adesso posso mettere in parole, iniziare a definire nel marmo, sempre con quel grado di ruvidezza proprio di un'opera mai completa, ciò che prima era presente sotto forma di gas rarefatto in me. Sono in grado di vedere perché il liberismo è un segno dei nostri tempi, non sono più costretto a fare un cieco affidamento sul mio istinto, sebbene sia da questo nucleo di vita, ben più vigoroso della mente, che il tipo diverso trae la sua forza primordiale – e la vivacità di Natura. La veemenza di una cascata, il soffocamento della gravità, le mani di potenti onde che si estendono sugli scogli. La volontà di questa forza è gemella di quella che pervade l’uomo ebbro di vitalità, e spiragli come questi rilasciano nell’atmosfera la forza e la volontà della gerarchia autentica di Natura. Non più corrosa da parole o opinioni, ma percepita nel sangue. Il vero varco non è in questo mondo cristallizzato, nella rincorsa del divenire, ciò che sia i tipi miopi di destra e sinistra hanno come unico obiettivo, convinti che il benessere fisico sia in grado di sublimare i mali interiori dell’uomo. L’uomo non è stomaco e gambe! L'uomo non vuole solo sopravvivere, è legato indissolubilmente al suo respiro il desiderio di padroneggiare le proprie condizioni, conquistare il proprio spazio. L’uomo è una realtà stratificata in cui ciò che conta è la qualità trascendente, ciò che è orientato verso il più grande, verso la nobiltà dell'essere. 

La miseria dell'uomo moderno perde ogni valore, e viene rivelato lo slancio vitale e trascendente che solo la vita *autentica* di un uomo *primitivo*, nel senso più aristocratico, può godere. Il medesimo furore che anelo e che mai prima d'ora avevo avuto il privilegio di far albergare in me. Per così tanto tempo celato ai miei occhi dal fango moderno che ha trasmutato il meraviglioso affanno per l'affermazione della vita in un tormento dei più meschini. Una privazione che logora gli spiriti sensibili e teneri, rinchiusi in un orizzonte compresso di terrore a cui vogliono solo sottrarsi, la prigione di una prospettiva tinta color seppia che tradisce il cuore di tutte le creature votate a più che la conservazione della vita e la riproduzione. Non è un mistero che la bestia nobile preferisca la morte alla cattività, e qualsiasi tentativo di farla riprodurre in queste condizioni asfissianti sarà fallimentare. La visione illuminata del nuovo mondo concilia la sofferenza e la privazione con l'esistenza, con tutte le loro brutalità e mancanze tremende, e in questa sinfonia articolata che all’occhio vergine pare un rifiuto della vita, svela i sentieri della vita con un ulteriore grado di precisione e verità, verità inaccessibile per chi non è iniziato. È caratteristica condivisa da tutte le culture di razza superiore: il solo vivere non ha valore, e talvolta si presentano circostanze in cui la morte è preferibile alla vita. Perché è un uomo vero solo chi è trasformato ed è costruito dall'interno, abitato dalla fiamma che freme e risplende nel torpore crepuscolare anche a chilometri di distanza, un’isola col suo faro che non conosce né interruzione né baluginio. 


Allo stesso modo in cui l’uomo disteso e obeso ritiene inconcepibile la sofferenza preistorica, l’oscurità medievale, e esalta le modalità in cui il *progresso* e la tecnica siano riusciti a sanare quel marciume divoratore di uomini. Lui trascura con convenienza il malessere spirituale dell'epoca nostra, e il dominio di psicoanalisi, psichiatria e psicofarmaci, e di anglicismi vacui come *mental health*. Una negazione della realtà per l’osservatore sensibile, visto che lo spirito di quei tempi era superiore a quello attuale, ma non per lui poiché tutti i varchi verso dimensioni ulteriori di vita gli sono stati preclusi. In questo senso la vita moderna è castrata, privata ciò che soggiorna nel reame della supervita. E nel processo continuo e senza freni della degenerazione diventa sempre più ovvio come il futuro verso cui ci affacciamo priverà ancora più chi non si rende indomito e selvaggio, pervaso dallo spirito primordiale, del sangue e dell’istinto, abbattitore di inibizioni e liberato alle passioni, antitesi attiva della soda caustica progressista che tutti vuole allineati tronfia moralità della diversità. La nostra capacità non inizia al concepimento, è anticipata da secoli di lavoro. La sterilizzazione allora non è più solo questione degli organi sessuali, ma si estende anche a ciò che sta sopra e oltre. È in questo senso che si può affermare che la nostra sia l'epoca degli uomini usurpati della propria virilità, della tradizione e di un’eredità o, più profanamente, i *senza palle* e i *senza terra*, tutti quelli che sono già morti, da quando sono nati, trasportati da una forza distruttiva. E non c'è onore nel nascondere che questa malattia come parassita si sia nutrita anche della mia linfa; come ho scritto in sede privata:

>Sono stato per anni privato della mia virilità, un castrato nella carne e nello spirito, la condizione più abietta a cui condannare un uomo, specialmente in gioventù.

Mai più la pulce spiriticida mi avrà vittima.
