---
coverImage: /frammenti/tacito.jpg
author: Publio Cornelio Tacito
book: Historiae
year: 105 d.C.
section: Libro V 
title: Gli Ebrei
description: La maggior parte degli autori concorda che in Egitto, essendo sorta una pestilenza che deturpava i corpi, il re Boccori, consultato l'oracolo di Ammone per chiedere un rimedio,
field: Storia 
addedDate: 2023/07/16
readingTime: 6 minuti
tags: tacito, storia, ebrei, roma
---

# Gli Ebrei

La maggior parte degli autori concorda che in Egitto, essendo sorta una pestilenza che deturpava i corpi, il re Boccori, consultato l'oracolo di Ammone per chiedere un rimedio, ebbe l'ordine di purificare il regno e di trasferire in altre terre questa razza invisa agli dèi. Furono quindi ricercati, radunati in folla, ed abbandonati nel deserto. Mentre gli altri se ne stavano inerti a piangere, uno degli esuli, Mosè, li ammonì a non aspettarsi nessun bene, né dagli uomini né dagli dèi, perché entrambi li avevano abbandonati. Dovevano confidare in se stessi ed affidar si, come a una guida celeste, a colui che li aveva aiutati per primo a superare le angustie presenti. Tutti furono d'accordo e, poiché non avevano nessuna conoscenza dei luoghi, si misero in marcia in una direzione qualsiasi. Ma nulla li faceva tanto soffrire quanto la mancanza d'acqua e, dappertutto , cadevano a terra, già vicini alla morte, quando una mandria di asini selvatici, che tornava dal pascolo, si mise a fuggire verso una montagna ombreggiata da un bosco. Mosè, avendoli seguiti e constatato che il terreno era erboso, scoprì delle vene d'acqua abbondanti. Fu un sollievo e, dopo sei giorni di marcia, il settimo occupano la terra dove fu eretta la città e consacrato il Tempio, scacciandone gli abitanti.


Mosè, per assicurarsi per sempre la fedeltà di quella gente, le diede dei riti nuovi e contrari a quelli degli altri mortali. Presso di loro son profane tutte le cose per noi sacre e, per contro, considerano lecite tutte quelle illecite per noi. Fu consacrata in un santuario la statua di quell'animale che aveva indicato loro il modo di por fine alla sete ed all'errare senza meta, sacrificando un ariete, per fare oltraggio ad Ammone. Immolarono anche il bue, perché gli Egiziani venerano Api. Da allora, in ricordo dell'epidemia, si astengono dal maiale, perché in passato li aveva deturpati la scabbia, cui quell'animale è soggetto. Ricordano ancora oggi la lunga fame di un tempo con frequenti digiuni, e il pane degli Ebrei non viene impastato con lievito, in ricordo delle messi rubate. Affermano di doversi riposare il settimo giorno, perché aveva posto fine alle loro fatiche. Ma, attratti dall'ozio, consacrano al riposo anche il settimo anno. Altri dice che lo facciano per rendere onore a Saturno, sia che abbiano ricevuto le basi della loro religione dagli Idei che, scacciati assieme a Saturno, si ricordano quali progenitori di quella gente, sia perché, tra i sette astri che reggono il destino degli uomini, il pianeta Saturno ha l'orbita più elevata e la potenza più grande, ed anche perché la maggior parte degli astri compie la propria corsa e la propria rivoluzione secondo dei numeri multipli del sette.


Questi riti, in qualsiasi modo siano stati introdotti, si difendono con la loro vetustà: le altre usanze, sinistre e turpi, prevalsero perché malvagie. Infatti tutti i peggiori, disprezzando la religione avita, ammassarono tributi e offerte, d'onde si accrebbe la potenza dei Giudei, anche perché tra loro la fede è ostinata e la solidarietà immediata, mentre nutrono un odio ostile contro tutti gli altri. Non mangiano e non dormono assieme a non ebrei; è una gente che, pur essendo incline alla libidine, si astiene dalle unioni con donne straniere, mentre tra loro non c'è nulla di illecito. Istituirono l'usanza di circoncidersi per riconoscersi. Chi si converte alle loro usanze, si comporta allo stesso modo e, prima di ogni altra cosa, gli insegnano a disprezzare gli dèi, a rinnegare la patria, e a non tenere in nessuna considerazione né i figli, né i genitori, né i fratelli. Si preoccupano però di incrementare la popolazione e non è consentito loro di uccidere nessuno dei figli nati dopo il primo. Credono che le anime dei morti in guerra e nei supplizi siano eterne, e quindi amano avere dei figli e disprezzano la morte. All'uso egizio, preferiscono sep pellire che cremare i corpi ed hanno lo stesso modo di curare i cadaveri e le stesse credenze sull'oltretomba, ma contrarie sul cielo. Gli Egiziani venerano un gran numero di animali nelle loro effigi; gli Ebrei concepiscono, e soltanto nel pensiero, un solo dio. Considerano empi coloro che modellano gli dèi ad immagine degli uomini, con materiali destinati a perire; credono in un Essere Supremo, eterno ed imperituro, che non si può rappresentare. Nelle loro città non elevano quindi statue, nemmeno nei templi, e rifiutano questa adulazione ai re, questo onore ai Cesari. Ma, poiché i loro sacerdoti, cantando, si accompagnavano col flauto ed i timpani e si adornavano di edera, e nell'interno del Tempio fu trovata una vite d'oro, alcuni credettero che venerassero il Padre Libero, domatore dell'Oriente, benché i riti non abbiano nessun rapporto, perché Libero istituì delle cerimonie allegre e festose, mentre la tradizione dei Giudei è assurda e sordida.
