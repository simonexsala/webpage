---
coverImage: /frammenti/nietzsche.jpg
author: Friedrich Nietzsche
book: Il crepuscolo degli idoli
year: 1888 
section: Scorrerie di un inattuale — paragrafo 48 
title: Progresso nel senso mio
description: Anch'io parlo di «ritorno alla Natura», sebbene questo propriamente non sia un tornare indietro ma un salire in alto, in alto, verso l'alta, libera, magari terribile Natura e naturalezza, una Natura che gioca e può giocare coi grandi compiti... 
field: Filosofia 
addedDate: 2023/04/02
readingTime: 3 minuti
tags: friedrich nietzsche, il crepuscolo degli idoli, scorrerie di un inattuale, filosofia, progresso nel senso mio, società, natura, rousseau, 1888, germania
---

# Progresso nel senso mio

*Progresso nel senso mio.* Anch'io parlo di &laquo;ritorno alla Natura&raquo;, sebbene questo propriamente non sia un tornare indietro ma un *salire in alto*, in alto, verso l'alta, libera, magari terribile Natura e naturalezza, una Natura che gioca e *può* giocare coi grandi compiti... Per parlare con un'*immagine*: Napoleone fu un frammento di &laquo;ritorno alla Natura&raquo;, come lo intendo io (per esempio, *in rebus tacticis*, e ancor più, come sanno i militari, nelle cose strategiche). &mdash; Ma Rousseau, dove veramente voleva egli tornare? Rousseau, il primo uomo moderno, idealista e canaglia in una persona sola: che ebbe bisogno della &laquo;dignità&raquo; morale per sopportare la propria vista, malato di sfrenata vanità e di sfrenato disprezzo di sé. Anche questo aborto, che si è collocato sulla soglia dell'epoca nuova, voleva il &laquo;ritorno alla Natura&raquo;, dove, chiediamo ancora, voleva tornare Rousseau? Io odio Rousseau anche *nella* rivoluzione: esso è l'espressione storico-mondiale di questa doppia condizione di idealista e di canaglia. La sanguinosa farsa con cui questa rivoluzione si svolse, la sua &laquo;immoralità&raquo;, ha per me poca importanza: quella che io odio è la sua moralità alla Rousseau, le cosiddette &laquo;verità&raquo; della rivoluzione, con le quali essa opera ancora e attrae a sé tutto ciò che è piatto e mediocre. La dottrina dell'eguaglianza!... Ma non c'è veleno più velenoso; perché essa *sembra* predicata dalla giustizia stessa, mentre è la *fine* della giustizia... &laquo;Agli eguali cose eguali, ai diseguali cose diseguali&raquo; &mdash; questa sarebbe la vera parola della giustizia, e, come conseguenza, &laquo;non eguagliare mai le cose diseguali&raquo;.
Dal fatto che attorno a quella dottrina dell'eguaglianza si svolsero tante scene orribili e sanguinose, fu attribuita a questa &laquo;idea moderna&raquo; per eccellenza una specie di gloria e di splendore, così che la rivoluzione sedusse, come *spettacolo*, anche gli spiriti più nobili. Questa, infine, non è una ragione per stimarla di più. &mdash; Io vedo un solo uomo che la considerò come deve essere considerata, cioè con *nausea*: Goethe.
