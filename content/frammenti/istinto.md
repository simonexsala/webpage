---
coverImage: /frammenti/nietzsche.jpg
author: Friedrich Nietzsche
book: Il crepuscolo degli idoli
year: 1888 
section: I quattro grandi errori — numero 2 
title: Istinto
description: La formula più generale che sta alla base di ogni religione e di ogni morale è «fa questo e quello, non far questo e quello — così sarai felice! Altrimenti...»
field: Filosofia 
addedDate: 2023/06/30
readingTime: 4 minuti
tags: friedrich nietzsche, il crepuscolo degli idoli, scorrerie di un inattuale, filosofia, istinto, 1888, germania
---

# Istinto

La formula più generale che sta alla base di ogni religione e di ogni morale è: «fa questo e quello, non far questo e quello &mdash; così sarai felice! Altrimenti...». Ogni morale, ogni religione *è* questo imperativo , &mdash; io lo definisco il grande peccato originale della ragione, l'*immortale irrazionalità*. Nella mia bocca quella formula si trasforma nel suo rovescio &mdash; *primo* esempio della mia «trasvalutazione di tutti i valori»: &mdash; un uomo ben riuscito, un «felice», *deve* compiere determinate azioni e ne evita istintivamente altre, e nei suoi rapporti con gli uomini e le cose introduce l'ordine che egli fisiologicamente rappresenta. In una formula: la sua virtù è l'*effetto* della sua felicità... Una lunga vita, una numerosa discendenza *non* sono il premio della virtù; la virtù stessa è piuttosto proprio quel rallegramento del metabolismo che, tra l'altro, ha per conseguenza anche una lunga vita, una numerosa discendenza, insomma il *cornarismo*. La Chiesa e la morale dicono: «una stirpe, un popolo sono rovinati dal vizio e dal lusso». La mia ragione *ripristinata* dice: quando un popolo va in rovina, quando degenera fisiologicamente, ne *conseguono* vizio e lusso (ossia il bisogno di stimoli sempre più forti e frequenti, come ogni natura esaurita conosce). Questo giovane impallidisce e avvizzisce anzitempo. I suoi amici dicono: «è colpa di questa e quella malattia». Io dico: *il fatto che* egli si sia ammalato, *che* non abbia resistito alla malattia, era già la conseguenza di una vita impoverita, di un esaurimento ereditario. Il lettore di giornali dice: «con questo errore il tal partito si rovinerà». La mia politica *superiore* dice: un partito che commette simili errori è finito &mdash; non possiede più la sua sicurezza istintiva. Qualsiasi errore in ogni senso è la conseguenza di una degenerazione dell'istinto, della disgregazione della volontà: con ciò si definisce pressappoco il *cattivo*. Ogni cosa *buona* è istinto &mdash; e di conseguenza facile, necessaria, libera. La fatica è un'obiezione,il *dio* si differenzia tipicamente dall'eroe (nel mio linguaggio: i piedi *lievi*, primo attributo della divinità).
