---
coverImage: /frammenti/nietzsche-middle.jpg
author: Friedrich Nietzsche
book: Al di là del bene e del male
year: 1886 
section: Parte quinta. Per la storia naturale della morale, aforisma 203
title: Avvilimento
description: Noi, che siamo di un’altra fede, — noi, per i quali il movimento democratico non solo è una forma di decadenza dell’organizzazione politica, bensì una forma di decadenza,
field: Filosofia 
addedDate: 2023/05/12
readingTime: 5 minuti
tags: friedrich nietzsche, al di là del bene e del male, filosofia, societaavvilimento, degenerazione, 1886, germania
---

# Avvilimento

Noi, che siamo di un’altra fede, &mdash; noi, per i quali il movimento democratico non solo è una forma di decadenza dell’organizzazione politica, bensì una forma di decadenza, cioè di rimpicciolimento dell’uomo, del suo abbassamento alla mediocrità e a un minimo valore: a cosa dovremmo aggrapparci con le nostre speranze? &mdash; A *filosofi nuovi*, non c’è scelta; a spiriti forti e sufficientemente indipendenti da stimolare giudizi di valore opposti e da rovesciare &laquo;valori eterni&raquo;; a precursori, a uomini del futuro che nel presente stringano quel vincolo e quel nodo che costringerà la volontà di millenni su nuove vie. Per insegnare all’uomo che la *volontà* è il suo futuro, che dalla volontà dell'uomo dipendono tutte le imprese audaci e la preparazione d’esperienze collettive nella disciplina e nell'allevamento, per porre fine in questo modo a quel terrificante dominio dell’insensatezza e del caso che finora ha preso il nome di &laquo;storia&raquo; &mdash; l’assurdità della &laquo;maggioranza&raquo; non è che la sua ultima forma &mdash;. A ciò si renderà necessario, un giorno, un nuovo tipo di filosofi e di capi, di fronte ai quali tutti gli spiriti misteriosi, temibili e benevoli della terra sembreranno dei nani pallidi e sbiaditi. L’immagine di quegli spiriti ondeggia davanti ai miei occhi: &mdash; mi è permesso annunciarlo ad alta voce, voi spiriti liberi? 

Ma, e voi lo sapete, o spiriti liberi, queste sono le nostre autentiche preoccupazioni e incupimenti, questo è quanto turba il nostro pensiero: le circostanze che si dovrebbero in parte creare, in parte sfruttare, per la loro nascita; le vie e le prove presumibili attraverso le quali un’anima possa raggiungere una tale altezza e potenza da sentire l’obbligo verso un simile compito; una trasvalutazione dei valori sotto la cui pressione la coscienza si tempri come acciaio e un cuore si faccia di bronzo, così da sostenere il peso di una tale responsabilità; la necessità di tali comandanti, d’altra parte, il rischio spaventoso che possano mancare o fallire o degenerare. Sono questi i gravi pensieri e tempeste che incombono sul cielo della nostra esistenza. Vi sono pochi dolori così struggenti come l’aver una volta visto, divinato, sentito un uomo straordinario che abbia deviato dal proprio cammino e sia degenerato: chi tuttavia possiede il raro occhio per il pericolo generale che &laquo;l’uomo&raquo; stesso degeneri, chi, come noi, ha riconosciuto la mostruosa casualità che finora ha giocato il suo gioco intorno al futuro dell’uomo &mdash; un gioco al quale Iddio non ha mai messo la sua mano e mai nemmeno un dito &mdash; chi scopre la fatalità nascosta nella stupida sprovvedutezza e nella credulità delle idee moderne, e ancor più nell’intera morale dell'Europa cristiana, è stretto un’angoscia che non si può paragonare a nessun’altra. Egli coglierà anzi con un unico sguardo tutto quello che ancora, con una favorevole concentrazione e incremento di forze e compiti, sarebbe da coltivare nell’ uomo, egli sa con tutta la consapevolezza della sua coscienza quanto l’uomo abbia risorse ancora inesaurite per le più grandi possibilità, e quanto spesso il si sia già trovato sul limitare di misteriose decisioni e nuove vie. Egli sa ancora meglio, dalla sua più dolorosa memoria, per quali miserevoli cose un essere diveniente del più alto rango abbia finora usualmente finito per spezzarsi, naufragare e perire.

La complessiva degenerazione dell’umanità, giù fino a quello che oggi appare agli stolti socialisti e tutti gli imbecilli considerano il loro &laquo;uomo del futuro&raquo;, &mdash; come loro ideale! &mdash; questa degenerazione e atrofizzazione dell’uomo nella compiuta bestia da gregge (o, come dicono, nell’uomo della &laquo;società libera&raquo;), questa metamorfosi dell’uomo nella bestia nana di eguali diritti e pretese, è possibile, non c’è alcun dubbio! Chi abbia meditato una volta questa possibilità fino alle ultime conseguenze, conosce una forma ulteriore di nausea rispetto agli altri uomini... e forse anche un nuovo compito!

