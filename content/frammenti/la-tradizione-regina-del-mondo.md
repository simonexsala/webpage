---
coverImage: /frammenti/erodoto.jpg
author: Erodoto
book: Storie
year: 440 a.C.
section: Libro III — capitolo 38
title: La tradizione regina del mondo
description: Per me è del tutto evidente che Cambise divenne completamente pazzo, altrimenti non si sarebbe messo a dileggiare le cose sacre e le tradizioni religiose. 
field: Storia
addedDate: 2023/05/06
readingTime: 2 minuti
tags: erodoto, storie, 440 a.C., tradizione regina del mondo, antica grecia
---

# La tradizione regina del mondo

Per me è del tutto evidente che Cambise divenne completamente pazzo, altrimenti non si sarebbe messo a dileggiare le cose sacre e le tradizioni religiose. Se si chiedesse a tutti gli uomini di scegliere fra tutte le usanze le migliori, ciascuno, dopo aver ben riflettuto, indicherebbe le proprie: tanto sarebbe convinto che i propri costumi siano i migliori in assoluto; perciò non è naturale deridere simili cose, a meno di essere in preda alla follia. Da molte prove si può valutare che tutti gli uomini la pensano così circa le tradizioni, ma da una in particolare. Una volta Dario, durante il suo regno, convocò i Greci del suo seguito e chiese loro per quale somma avrebbero accettato di cibarsi dei cadaveri dei loro padri morti; ed essi risposero che non lo avrebbero fatto mai, per nessuna somma. Subito dopo Dario chiamò degli Indiani, della tribù dei Callati, tribù in cui si usa cibarsi dei propri genitori, e domandò loro, in presenza dei Greci (che potevano seguire i discorsi grazie a un interprete), per quale somma avrebbero acconsentito a cremare sul rogo i loro padri; ed essi protestarono a gran voce invitando Dario a non dire empietà. Così saldamente radicate sono queste usanze; e a me sembra che Pindaro l'abbia espresso molto bene dicendo: «La tradizione è regina del mondo»[^1]. 

[^1]: νόμος ὁ πάντων βασιλεὺς θνατῶν τε καὶ ἀθανάτων.
