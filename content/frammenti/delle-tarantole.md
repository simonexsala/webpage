---
coverImage: /frammenti/nietzsche.jpg
author: Friedrich Nietzsche
book: Così parlò Zarathustra 
year: 1885 
section: Seconda parte — delle tarantole
title: Delle tarantole
description: «Ecco, questa è la caverna della tarantola! Vuoi proprio vederla? Qui pende la sua rete. Toccala, perchè vibri. Eccola che giunge volonterosa; benvenuta tarantola!
field: Filosofia 
addedDate: 2023/03/23
---

# Delle tarantole

Ecco, questa è la caverna della tarantola! Vuoi proprio vederla? Qui pende la sua rete: toccala, perchè vibri.  
Eccola che giunge volonterosa: benvenuta tarantola! Nero porti sul dosso il triangolo, tuo simbolo; io so anche che cosa porti nell'anima.  
La tua anima cova la vendetta: dove tu mordi si forma una cancrena nera; il tuo veleno fa che l'anima tua s'aggiri con la vendetta!  
Così parlo per similitudine di voi, che fate girar le anime, di voi predicatori dell'*uguaglianza*! Voi siete simili alle tarantole, e v'arde un celato desiderio di vendetta!  
Ma io voglio discoprire i vostri nascondigli: perciò vi lancio in volto il riso che viene dall'alto.  
Io lacero dunque la vostra rete, affinchè il vostro furore v'attiri fuori dalla vostra caverna di menzogne, e faccia sprizzar il vostro desiderio di vendetta fuor dalla vostra parola «giustizia».  
*Redimer l'uomo dalla vendetta*: questo è per me il ponte che guida alla più sublime speranza e l'arcobaleno che brilla dopo lunghe tempeste.  
Ma in altro modo l'intendono le tarantole. «Questo appunto è per noi giustizia: che il mondo sia pieno delle tempeste della nostra vendetta», così parlano esse.  
«Vendetta noi vogliamo e obbrobrio per tutti coloro che non sono uguali a noi» — così giuran le tarantole nel loro cuore.  
La volontà dell'uguaglianza — questo sia di qui innanzi sinonimo di virtù; contro tutto ciò, che è potente, noi vogliamo levare il nostro grido!  
O voi predicatori dell'uguaglianza, la follia cesarea dell'impotenza è quella che in voi chiede «uguaglianza»: le vostre più occulte brame tiranniche si mascherano di parole virtuose!  
Presunzione arcigna, invidia rattenuta, forse l'orgoglio e l'invidia dei vostri padri, in voi scoppiano come una fiamma, come una mania di vendetta.  
Ciò che il padre tacque s'esprime nella parola del figlio; e bene spesso trovai essere il figlio il segreto rivelato del padre.  
Essi rassomigliano agli entusiasti: ma non già il cuore ispira il loro entusiasmo — bensì la vendetta. E quando divengono acuti e freddi, non lo spirito li rende tali, bensì l'invidia.  
Questa sola li conduce anche sui sentieri dei pensatori; e l'indizio della loro invidia è ch'essi vanno sempre troppo lontano: così che quando sono stanchi devono gettarsi a giacere sulla neve. Da tutti i loro lamenti traspare la vendetta, da ogni lor lode il desiderio di recar dolore: ed esser giudici è per essi la maggiore delle felicità.  
Ma questo io insegno a voi, o miei amici; diffidate di tutti coloro, nei quali è potente l'istinto del punire!  
È gente di cattiva indole e di trista specie: ha nel volto l'imagine del carnefice e del segugio.  
Diffidate di coloro che hanno sempre in bocca la giustizia. Davvero, alle loro anime non manca solo il miele.  
E quando chiamano se stessi «buoni e i giusti» non dimenticate che per diventar farisei non manca loro che la potenza!  
Miei fratelli, io non voglio essere confuso e scambiato con costoro.  
V'hanno taluni che predicano la mia dottrina della vita, e si fanno insieme sostenitori dell'uguaglianza e delle tarantole.  
Se essi vi parlano in favor della vita, e sono ciò non di meno rintanati nella loro caverna — quei ragni velenosi — appartati dalla vita, credetemi, essi con ciò vogliono recar dolore.  
Essi vogliono recar dolore a quelli che sono ora potenti; giacchè per costoro il sermone della morte trova la più opportuna applicazione.  
Se la cosa fosse altrimenti, essi insegnerebbero altra cosa; in altri tempi costoro furono i peggiori calunniatori della vita e i bruciatori d'eretici.  
Con tali predicatori dell'uguaglianza io non voglio essere confuso o scambiato. Perché *a me* la giustizia parla così: «Gli uomini non sono uguali».  
E nemmeno devono diventarlo! Che cosa sarebbe del mio amore pel superuomo, se io parlassi diversamente?  
Su mille ponti e sentieri essi devono lanciarsi verso l'avvenire, e sempre più ci dev'essere tra di loro guerra ed ineguaglianza: ciò m'insegna il mio grande amore!  
Inventori di imagini e di spettri essi devono diventare nelle loro inimicizie, e con le loro imagini e i loro spettri debbono combattere tra di loro la più terribile battaglia!  
Bene e male, e ricco e povero, e alto e basso, e tutti i valori, comunque si chiamino, devono essere armi e segnacoli sfolgoranti di questa verità: che la vita deve sempre oltrepassare se stessa.  
In alto la vita lotta a comporsi un edifizio con pilastri e gradini: essa vuole spaziare per grandi distanze e goder di bellezze beate — *perciò* essa ha bisogno d'elevarsi!  
E perchè ha bisogno dell'altezza, le son necessari i gradini, e le giova il contrasto tra i gradini e coloro che li salgono! La vita vuole salire, e, salendo e sorpassando se stessa, rigenerarsi.  
E guardate un po', miei amici! Qui, dove si trova la caverna della tarantola, s'ergono le rovine d'un antico tempio — guardate un po' qui con occhi illuminati!  
In verità, colui che un tempo accumulò come pietre i suoi pensieri e li tese verso l'alto, conosceva il segreto della vita al pari dell'uomo più saggio!  
Che anche nella bellezza sia lotta e ineguaglianza, e guerra per la potenza e per la superiorità: ecco ciò che egli c'insegna in una similitudine molto chiara.  
Oh! Come le volte e gli archi s'incurvano divinamente nella lotta a corpo a corpo: come combattono tra loro con luce e tenebre i divini lottatori! —  
Fate che anche i nostri nemici siano altrettanto belli e securi! Divinamente noi vogliamo lottare l'un *contro* l'altro!  
Ahimè! Ecco che mi morse la tarantola, la mia antica nemica! Con sicurezza e bellezza divina essa mi morse nel dito!  
«Vi deve essere castigo e giustizia» — essa pensa — «non per niente egli qui dovrà inneggiare all'inimicizia!».  
Sì, essa si è vendicata! E guai a me, se ora nella sua vendetta farà turbinare anche la mia anima!  
Ma perchè il vortice *non* mi avvolga, o miei amici, legatemi fortemente a questa colonna! Preferisco essere santo stilita che il vortice della bramosia di vendetta.  
In verità, Zarathustra non è un vento che gira vorticosamente; e se è un danzatore, non danzerà mai la tarantella!

Così parlò Zarathustra.
